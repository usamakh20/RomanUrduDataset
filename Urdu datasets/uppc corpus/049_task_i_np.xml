<?xml version="1.0" encoding="UTF-8" standalone="no"?>
<UPPC_document classification="NP" title="Benazir_Bhutto" filename="049_task_i_np.xml">
محترمہ بینظیر بھٹو 21 جون 1953 کو کراچی میں پیدا ہوئیں۔ انہوں نے کراچی ،آکسفورڈ اور ہارورڈ میں اعلی تعلیم حاصل کی۔ 4 اپریل 1979 کو جب ان کے والد ذوالفقار علی بھٹو کو پھانسی کی سزا دی گئی تو وہ 25 سال کی عمر میں پاکستان پیپلز پارٹی کی شریک چیئر پرسن بنیں۔ فوجی حکومت نے کئی سال تک انہیں نظر بند رکھا اور پھر جبری طور پر جلا وطن کردیا۔ بینظیر جلاوطنی میں اپنی پارٹی کی قیادت کرتی رہیں۔  آپ 10اپریل 1986 کو وطن واپس آئیں اور 18 دسمبر 1987 کو ان کی شادی آصف علی زرداری سے ہوئی 16 نومبر 1988 کو ملک میں عام انتخابات منعقد ہوئے جن میں پاکستان پیپلز پارٹی ملک کی اکثریتی پارٹی کے طور  سامنے آئی اور یوں 2 دسمبر 1988 کو وہ پاکستان کی وزیرِ اعظم بن گئیں۔ آپ عالمِ اسلام کی پہلی  خاتون  تھیں جو اس عہدے پر فائز ہوئی تھیں۔ صدر غلام اسحاق خان نے بدعنوانی کا الزام عائد کر کے انہیں وزارت ِعظمی سے بر طرف کردیا گیا۔ 1990 سے 1993 تک وہ قائد خزب اختلاف کا فریضہ انجام دیتی رہیں اور 1993 میں منعقد ہونے والے عام انتخابات کے نتیجے میں وہ ایک مرتبہ پھر وزیرِ اعظم بن گئیں۔ اپنے والد ذوالفقار علی بھٹو کے بعد وہ دوسری شخصیت تھیں جو دوسری مرتبہ وزارت ِعظمی کے عہدے پر فائز ہوئی تھیں۔ 2002 کے عام انتخابات میں بینظیر بھٹو مستقل دبئی میں ہی مقیم تھیں۔ 3 نومبر 2007 کو ملک میں ہنگامی حالات کے نفاذ کے بعد وہ وطن واپس آگئیں۔ وہ 2008 میں منعقد ہونے والے عام انتخابات میں اپنی پارٹی کی قیادت کا فریضہ انجام دے رہی تھیں اور ملک کے مختلف شہروں میں جلسہ عام سے خطاب کر رہی تھیں کہ راولپنڈی میں منعقد ہونے والے جلسہ عام کے بعد ان پر قاتلانہ حملہ ہوا جس میں وہ جان کی بازی ہار گئیں۔ اگلے روز انہیں آہوں اور سسکیوں میں ان کے والد اور بھائیوں کے پہلو میں گڑھی خدا بخش لاڑکانہ میں سپردِخاک کردیا گیا۔
</UPPC_document>