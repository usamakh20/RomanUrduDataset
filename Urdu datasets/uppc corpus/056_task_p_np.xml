<?xml version="1.0" encoding="UTF-8" standalone="no"?>
<UPPC_document classification="NP" title="Bulleh_Shah" filename="056_task_p_np.xml">
برصغیر پاک و ہند میں اسلام کی اشاعت کا سوال سامنے آتے ہی ذہن ان لاتعداد اولیائے کرام اور فقرائے عظام کی طرف از خود منتقل ہو جاتا ہے۔ جنہوں نے شب و روز فقر و فاقہ کے مصائب برداشت کر کےاس وسیع وعریض بتکدہ میں شمع ِ وحدانیت روشن کی  اور تیل کی جگہ اپنا خون ِ جگر جلا جلاکر اسے روشن کیے رکھا۔ ان میں بابا بلھے شاہ کا نام کسی تعارف کا محتاج نہیں ، جن کی شاعری کسی بھی قوم کے لئے مشعلِ راہ ہے۔ بلھے شاہ کا اصل نام عبداللہ شاہ تھا۔آپ اُوچ میں پیدا ہوئے۔ ذات کے سید تھے پر آرائیں کہلوانا پسند کرتے تھے۔ آپ نے ابتدائی تعلیم اپنے والد ماجد سید درویش محمد صاحب جو کہ علوم عربی اور فارسی کے عالم تھے سے حاصل کی۔ مزید تعلیم حاصل کرنے کے لئے آپ قصور میں حافظ غلام مرتضٰی کے پاس تشریف لے گئے۔ قصور اِس وقت پٹھا نوں کی راجدھانی اور اسلامی علوم  کا مرکز تھا۔ جامع مسجد کے خطیب مولانا حافظ غلام مرتضٰی کے درس کا بڑاچرچا تھا۔ چنانچہ  آپ وہاں سے مروجہ علوم حاصل کرنے کے بعد کسی کامل مرشد کی تلاش میں لگ گئے تاکہ باطنی علوم اور روحانی تعلیم حاصل کر سکیں۔اِن کی ملاقات سید عبدالحکیمؒ  صاحب  سے ہوئی  انہوں نے بتایا کہ بیٹا  تمہارا  حصہ  مولوی محمد  عنایت قادری کے پاس ہے۔ آپ نے گھر واپس جا کر اپنے والد صاحب سے اس بات کا ذکر کیا اور محمد عنا یت قادری کے ہاتھ بیعت  کرنے کی اجازت طلب کی۔ والد صاحب نے اجازت دی اور کچھ روپے اور ایک دستار بھی دی اور کہا بیٹا نہایت عجزو انکساری اور عقیدت  کے ساتھ مرشد کی خدمت میں یہ چیزیں پیش کرنا۔ اور جو تعلیمات وہ  دیں غور سے سن کر اُس پر عمل پیرا ہونا۔ بلھے شاہ ؒ انکے پاس پہنچے مولوی صاحب نے بلھے شاہ کو چند امتحانات سے گزار کر بیعت کرنے کی اجازت دے دی اور اپنا مرید بنا لیا۔ بلھے شاہ نے اپنے علم کو پاکستان ہی نہیں بلکہ دنیا کے کونے کونے تک پہنچایا۔ آپ  نے قصور شہر میں 1757ء میں وفات پائی۔
</UPPC_document>